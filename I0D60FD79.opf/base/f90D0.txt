yad etat trividham asaṃskṛtam uddiṣṭam

tatrākāśam anāvṛtiḥ || 1.5 ||

anāvaraṇasvabhāvam ākāśaṃ yatra rūpasya gatiḥ ||

pratisaṃkhyānirodho yo visaṃyogaḥ

yaḥ sāsravair dharmair visaṃyogaḥ sa pratisaṃkhyānirodhaḥ |duḥkhādīnām āryasatyānāṃ pratisaṃkhyānaṃ pratisaṃkhyā prajñāvi
śeṣas tena prāpyo nirodhaḥ pratisaṃkhyānirodhaḥ |madhyapadalopāt gorathavat |

kiṃ punar eka eva sarveṣāṃ sāsravāṇāṃ dharmāṇāṃ pratisaṃkhyānirodhaḥ |nety āha |kiṃ tarhi |

pṛthak pṛthak |

yāvanti hi saṃyogadravyāṇi tāvanti visaṃyogadravyāṇi |anyathā hi duḥkhadarśanaheyakleśanirodhasākṣātkaraṇāt sarvakleśanir
odhasākṣātkriyā prasajyeta |sati caivaṃ śeṣapratipakṣabhāvanāvaiyarthyaṃ syāt |yat tarhy uktam asabhāgo nirodhaḥ ity asy
a ko ’rthaḥ |nāsya kaścit sabhāgahetur asti nāsau kasyacid ity ayam asya vākyasyārtho na tu nāsya kaścit sabhāgo ’stīti 
|uktaḥ pratisaṃkhyānirodhaḥ ||

utpādātyantavighno ’nyo nirodho ’pratisaṃkhyayā || 1.6 ||

anāgatānāṃ dharmāṇām utpādasyātyantavighnabhūto visaṃyogād yo ’nyo nirodhaḥ so ’pratisaṃkhyānirodhaḥ |na hy asau pratisaṃ
khyayā labhyate |kiṃ tarhi |pratyayavaikalyāt |yathaikarūpavyāsaktacakṣurmanaso yāni rūpāntarāṇi śabdagandharasaspraṣṭav
yāni cātyayante tadālambanaiḥ pañcabhir vijñānakāyair na śakyaṃ punar utpattum |na hi te samarthā atītaṃ viṣayam ālambay
itum iti |ataḥ sa teṣām apratisaṃkhyānirodhaḥ pratyayavaikalyāt prāpyate |

catuṣkoṭikaṃ cātra bhavati |santi te dharmā yeṣāṃ pratisaṃkhyānirodha eva labhyate | tad yathātītapratyutpannotpattidharm
āṇāṃ sāsravāṇām |santi yeṣām apratisaṃkhyānirodha eva | tad yathā ’nutpattidharmāṇām anāsravasaṃskṛtānām |santi te yeṣām
ubhayam | tad yathā sāsravāṇām anutpattidharmāṇām |santi yeṣāṃ nobhayam | tad yathātītapratyutpannotpattidharmāṇām anās
ravāṇām iti ||uktaṃ trividham asaṃskṛtam ||

